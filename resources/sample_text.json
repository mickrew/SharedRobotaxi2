{
  "text":
  [
    "C'era una volta un pezzo di legno il quale capitò nella bottega di un vecchio falegname, mastro Ciliegia. ",
    "Egli voleva servirsene per costruire un tavolino, così prese l'ascia e cominciò a togliergli la corteccia, quando sentì improvvisamente una voce. ",
    "L’uomo era talmente spaventato che il suo naso, tendente sempre a un color ciliegia, divenne turchino dalla paura! ",
    "Il falegname pensò che ci fosse qualcuno in casa e allora cercò in ogni stanza, ma non trovò nessuno. ",
    "Riprese così a lavorare, ma sentì nuovamente la voce e finalmente capì che proveniva dal pezzo di legno. ",
    "In quel mentre sentì bussare alla porta: era Geppetto, un vecchietto povero e di buon cuore. ",
    "Gli era balenata l'idea di costruire un burattino che sapesse ballare e gli serviva un ciocco. ",
    "Mastro Ciliegia gli diede volentieri il ciocco che gli aveva causato tanti problemi. ",
    "Una volta entrato nella sua povera casa, Geppetto inizio a intagliare il pezzo di legno. ",
    "Era indeciso sul nome da dare al burattino, alla fine scelse il nome di Pinocchio perché, a suo dire, gli avrebbe portato fortuna. ",
    "Geppetto intagliò gli occhi: essi si muovevano e lo fissavano, poi continuò il suo lavoro e fece il naso e la bocca. ",
    "Il burattino si mise subito a ridere e a prendere in giro l’uomo, mentre il naso cresceva a dismisura. ",
    "Infine Geppetto intagliò gli arti, prese per mano il burattino Pinocchio e iniziò a farlo camminare. ",
    "In men che non si dica, la creazione del pover’uomo scappò. Uscì in strada e iniziò a correre, mentre Geppetto chiedeva aiuto ai passanti. ",
    "Dopo metri di corsa, Pinocchio si trovò davanti un carabiniere che lo acciuffò per il lungo naso. ",
    "Il carabiniere riportò il burattino a Geppetto che non ebbe l’occasione di sgridarlo perché fu portato in prigione: qualche passante aveva insinuato che l’uomo fosse un tiranno con i ragazzi! "
  ]
}